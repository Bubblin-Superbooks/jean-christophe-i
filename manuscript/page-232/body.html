<div class="leaf flex"><div class="inner justify"><p>--- Mutta, eno, voihan tehdä toisia, uusia lauluja?</p><p>--- Ja miksikä tehdä? Niitä on kaikkea varten. Toiset soveltuvat silloin, kun olet surullinen, toiset, kun olet iloinen; toiset, kun olet väsynyt ja ajattelet kotia, joka on kaukana; kun halveksit itseäsi siksi, kun olet vaivainen syntinen ja maan mato; kun sinun tekee mielesi itkeä sentähden, että ihmiset eivät ole olleet sinulle hyviä; ja kun sydämesi iloitsee, koska aurinko paistaa ja näet Jumalan taivaan, hänen, joka on aina hyvä ja näyttää sinulle hymyilevän… Niin, on lauluja kaikkea, kaikkea varten. Minkä tähden tekisinkään uusia?</p><p>--- Ollaksesi suuri mies, vastasi poika, jonka pää oli täynnä isoisän opetuksia ja lapsellisia unelmia.</p><p>Gottfried naurahti lempeästi. Christophe kysäisi hiukan närkästyen:</p><p>--- Miksi sinä naurat?</p><p>Gottfried vastasi:</p><p>--- Oh, minähän en ole mitään.</p></div> </div>