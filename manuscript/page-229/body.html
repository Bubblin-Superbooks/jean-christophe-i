<div class="leaf flex"><div class="inner justify"><p class="no-indent  ">kiiruhtamatta laisinkaan, — vaieten tuontuostakin pitkäksi aikaa, — lähtien jälleen vaeltamaan, ajattelematta päämääräänsä ja haipuen yöhön. Se tuli ikäänkuin jostakin hyvin kaukaa ja meni jonnekin tietymättömiin. Sen lempeä rauha oli täynnä tuskallista levottomuutta; sen näennäisen tyyneyden alla nukkui vuosisatain ahdistus. Christophe pidätti hengitystään, hän ei tohtinut hievahtaa, häntä liikutus aivan jääti. Kun laulu loppui, laahautui hän Gottfriedin luo, ja hätä kurkussa hän sanoi:</p><p>--- Eno…</p><p>Gottfried ei vastannut.</p><p>--- Eno, toisti lapsi, nousten käsin Gottfriedin polvea vasten ja painaen siihen leukansa.</p><p>Gottfriedin lempeä ääni vastasi:</p><p>--- No, lapsukainen…</p><p>--- Mitä se oli, eno? Sano, mitä sinä lauloit?</p><p>--- Sitä en tiedä.</p></div> </div>