<div class="leaf flex"><div class="inner justify"><p class="no-indent  ">Christophe oli liian kiintynyt työhönsä huomatakseen, mitä hän soitti; hän vastasi, ettei hän sitä tiennyt.</p><p>--- Olehan nyt tarkkaavainen. Etkö tunne tuota kohtaa?</p><p>Kyllä Christophe luuli sen tuntevansa; mutta hän ei tiennyt, missä hän oli sen kuullut. — Isoisä nauroi:</p><p>--- Muistelehan. Christophe pudisti päätänsä.</p><p>--- En minä muista.</p><p>Totta puhuen pälkähti hänen päähänsä eräs ajatus, hänestä tuntui niinkuin nämä soinnut… Mutta ei, se ei ollut mahdollista!… Hän ei uskaltanut… Hän ei tahtonut niitä tuntea:</p><p>--- Ukki, en minä muista. Christophe punastui.</p><p>--- Mutta, pikku tyhmyri, etkö huomaa, että nämähän ovat sinun aarioitasi.</p><p>Christophe oli kyllä siitä jo varma; mutta kuullessaan sen sanottavan, hänen sydämensä aivan hätkähti.</p></div> </div>