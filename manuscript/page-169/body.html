<div class="leaf flex"><div class="inner justify"><p>--- Minä en tahdo enää soittaa. Sillä minä en ensinnäkään tahdo, että minua piestään, ja sitten…</p><p>Hän ei saanut lausettaan loppuun. Hirveä korvapuusti tukki häneltä melkein hengen kurkkuun. Melchior karjui:</p><p>--- Ahaa, sinä et tahdo, että sinua piestään? Vai et tahdo?…</p><p>Iskuja tuiskusi. Christophe kirkui läpi nyyhkytystensä:</p><p>--- Ja sitten… minä en pidä musiikista!… Minä en pidä musiikista!…</p><p>Hän vetäysi alas tuoliltaan. Melchior tempaisi hänet rajusti siihen takaisin ja iski hänen ranteitaan pianon reunaan ja huusi:</p><p>--- Sinä soitat!</p><p>Ja Christophe huusi:</p><p>--- En, en, minä en soita!</p><p class=" stretch-last-line ">Melchiorin ei auttanut muu kuin antaa myöten.</p></div> </div>